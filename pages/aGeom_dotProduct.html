---
title: Skalárny súčin
description: "Skalárny súčin hovorí o tom, ako veľmi pôsobí jeden vektor v smere toho druhého. Poznáme dve vyjadrenia skalárneho súčinu - algebraické a geometrické."
keywords: "skalárny súčin"
permalink: /analyticka_geometria_skalarny_sucin
mathjax: true
---

<div class="content">

<h1>Skalárny súčin</h1>

Skalárny súčin je jedna z tých novších vecí, ktoré sa objavili v matematike. Na používanie v bežnom živote je to príliš vysoká matematika, preto ho ani nenájdeme priamo medzi nami. Skrýva sa v rôznych veciach, ktoré by bez neho nemohli fungovať, a my si zase nevieme už teraz predstaviť fungovanie bez nich.<br /><br />

Ale pekne po poriadku. Najprv sa pozrieme na to, <b>kedy skalárny súčin vznikol, na čo ho ľudia potrebovali, ako funguje a na čo ho potrebujeme dnes</b>.

<h2>Objavenie skalárneho súčinu</h2>

Začalo to v roku 1773 pánom pomenovaným <b>Joseph Louis Lagrange</b>. V jeho rodnej reči sa volal Giuseppe Luigi Lagrangia, lebo pôvodom bol Talian. Až neskôr sa dal prerobiť na Francúza. Jeho otec bol v službách kráľa Sardínie, ale aj tak neboli veľme bohatí. Otec totiž prerobil skoro všetky peniaze v nejakých podivuhodných finančných transakciách. Mladý Giuseppe tak bol nútený zanechať myšlienku na štúdium práva a venovať sa nejakému skromnejšiemu povolaniu, čo v tých časoch matematika zjavne bola.<br /><br />

Čo bola pre Giuseppeho smola, pre ľudstvo bolo šťastie. <b>Pri štúdiu tetrahedronu prišiel na niečo, čo sa neskôr vyvinulo do skalárneho súčinu tak, ako ho poznáme dnes</b>. Prišiel aj na veľa iných užitočných vecí, ale teraz sa zameriame na skalárny súčin.[1]<br /><br />

Ako to už v matematike býva, <b>na začiatku nebola podoba skalárneho súčinu taká ako dnes, ale postupne sa kryštalizovala</b>. Jeden pridal to, druhý to, až nakoniec vznikol skalárny súčin. <b>Hamilton</b> sa zaoberal <b>quaterniónmi a spravil skalárny súčin pre ne</b>. Okrem toho <b>zaviedol pojem skalárny súčin a vektor</b>. To bol rok 1843. Neskôr <b>Maxwell</b> použil Hamiltonovu prácu vo svojom elektromagnetizme a skalárny súčin sa tak stal <b>pevnou súčasťou fyziky</b>. Do konca storočia sem tam ešte niekto niečo k skalárnemu súčinu prilepil.<br /><br />

Začiatkom 20.storočia robil <b>David Hilbert</b> a pár jeho kamošov na veci, ktorá sa volá Hilbertov priestor. Je to priestor, kde sa počíta s nekonečne rozmernými vektormi. Zadefinovali tu spôsob násobenia vektorov, ktorý sa nazýva inner product (pardon za anglický názov). Tento <b>inner product je zovšeobecnením skalárneho súčinu</b>. Takže takto sa skalárny súčin dostal do ešte väčšej matematiky, v akej bol.[2]<br /><br />

<h2>Čo je to skalárny súčin</h2>
<b>Skalárny súčin je niečo, čo môžeme nazvať spoločný účinok dvoch vektorov</b>. Na to, aby sme dostali celkový spoločný účinok, treba vyrátať spoločný účinok po jednotlivých zložkách vektorov a potom to spočítať dokopy. Spoločný účinok v jednom rozmere dostaneme tak, že vynásobíme veľkosť zložiek v danom rozmere.

<figure>
  <img loading="lazy" src="assets/images/aGeom_dotProdAlgebraicForm.png" alt="Algebraická forma skalárneho súčinu.">
  <figcaption>Obr. 1.: Spoločný účinok, teda niečo ako veľmi dva vektory spolu pôsobia, sa dá vypočítať tak, že najprv vyrátame spoločný účinok vektorov po jednotlivých zložkách a potom sa to spolu zráta.</figcaption>
</figure>

Tento zápis sa nazýva aj <b>algebraický zápis</b> skalárneho súčinu.

$$ \vec{u} \cdot \vec{v} = u_{x}v_{x} + u_{y}v_{y}$$

Používa sa vtedy, keď sú známe súradnice vektorov. No nie vždy poznáme práve tie. Niekedy sa môže stať, že sú <b>známe iba veľkosti vektorov a uhol medzi nimi</b>. Vtedy sa tiež dá na tento problém pozrieť tak, že vyrátame spoločné pôsobenie po zložkách a potom to sčítame.


<figure>
  <img loading="lazy" src="assets/images/aGeom_dotProdVectorsGivenByLengthAndAngle.png" alt="Poznáme iba dĺžku vektorov a uhol medzi nimi.">
  <figcaption>Obr. 2.: Poznáme iba dĺžku vektorov a uhol medzi nimi.</figcaption>
</figure>


Ale musíme si problém na to prispôsobiť. Problém si prispôsobíme tak, že <b>jeden vektor necháme ísť presne v smere jedného z rozmerov. Jeho veľkosť bude teda veľkosť zložky v tomto rozmere a v ostatných rozmeroch budú zložky nulové</b>.

<figure>
  <img loading="lazy" src="assets/images/aGeom_dotProdVectorParallelWithDimension.png" alt="Jeden z vektorov ide v smere jedného z rozmerov.">
  <figcaption>Obr. 3.: Jeden z vektorov (môže hociktorý) ide v smere jedného z rozmerov. Ostatné zložky bude mať teda nulové.</figcaption>
</figure>

Potom si <b>zistíme zložku toho druhého vektora, ktorá ide v smere toho prvého</b>. Tú dostaneme tak, že spravíme kolmicu z konca vektora na tú os, kde je ten prvý vektor. Dostávame pravouhlý trojuholník, kde poznáme veľkosť prepony a uhol medzi ňou a priľahlou stranou. Zo vzťahu pre kosínus sa dá odvodiť veľkosť priľahlej strany, čo je vlastne hľadaná zložka vektora.

<figure>
  <img loading="lazy" src="assets/images/aGeom_dotProdOneCoordinationOfVector.png" alt="Z druhého vektora si vyrátame zložku, ktorá ide v smere prvého vektora.">
  <figcaption>Obr. 4.: Z druhého vektora si vypočítame tú zložku, ktorá ide v smere toho prvého vektora. Je to akokeby jeho x-ová súradnica. </figcaption>
</figure>

<b>Ostatné zložky zisťovať netreba, pretože ten prvý vektor ich má nulové a keď sa to spolu vynásobí, tak aj tak dostaneme nulu</b>. Keď už poznáme všetky zložky vektorov, len ich vynásobíme a zrátame.

<figure>
  <img loading="lazy" src="assets/images/aGeom_dotProdGeometricForm.png" alt="Vynásobenie a spočítanie zložiek vektorov.">
  <figcaption>Obr. 5.: Zložky vektorov sa spolu vynásobia, aby sme dostali spoločný účinok vektorov v jednotlivých rozmeroch. Nakoniec sa to ešte všetko zráta, aby sme dostali celkový účinok.</figcaption>
</figure>

Dostávame niečo, čo sa volá <b>geometrický zápis vektorového súčinu</b>. Používa sa vtedy, keď poznáme veľkosti vektorov a uhol medzi nimi.

$$ \vec{u} \cdot \vec{v} = |\vec{u}||\vec{v}|cos \alpha $$

<h2>Výsledok skalárneho súčinu</h2>

<b>Výsledok skalárneho súčinu je jedno číslo</b>. Je to preto, lebo sme počítali <b>iba s veľkosťami vektorov a nie so smermi</b>. Dostali sme niečo, čo nám hovorí o tom, ako veľmi dva vektory účinkujú/ťahajú/pôsobia v smere jedného alebo druhého z nich.<br /><br />

Od skutočnosti, že výsledok je iba jedno číslo, je odvodený názov tejto operácia - skalárny súčin. Pretože <b>slovo skalár označuje veličinu zadanú iba jedným číslom</b> - skalárom.<br /><br />

Keď výsledok vyjde 0, znamená to, že vektory sú na seba kolmé a teda ani trochu si navzájom nepomáhajú. Záporné číslo hovorí o tom, že ťahajú opačnými smermi.<br /><br />

<b>Skalárny súčin sám o sebe nemá žiaden význam. Dáva mu ho až jeho použitie.</b><br /><br />

Je to ako pri obyčajnom násobení. 10*20 = 200 nemá žiaden význam. Až keď povieme, že máme 10 debničiek, v každej je 20kg jabĺk a spolu máme 200kg jabĺk. Alebo máme záhradku s jednou stranou dlhou 10m a druhou 20m. Plocha záhradky je 200m<sup>2</sup>. Až teraz dostalo násobenie svoj význam. Takisto je to aj so skalárnym súčinom.

<h2>Vysvetlenie na príklade</h2>
Napadlo nám, že možno sa ti to naše vysvetlenie stále zdá abstraktným, niečím neuchopiteľným. A tak ti skúsime vysvetliť skalárny súčin ešte raz, na jednom z jeho použití. Na množstve vykonanej práce. <b>Prácu o veľkosti jedného J (Joul) vykonáme vtedy, keď ťaháme nejakú vec po dráhe jeden meter silou jeden N (Newton)</b>.

<figure>
  <img loading="lazy" src="assets/images/aGeom_dotProdWork.png" alt="Práca.">
  <figcaption>Obr. 6.: Panáčik ťahal kocku po dráhe dlhej 1 meter silou veľkou 1 Newton. Vykonal pri tom prácu 1 Joul.</figcaption>
</figure>

Hovoria ti niečo Železné vráta? Je to roklina, ktorú vyhĺbil Dunaj v Karpatoch medzi Srbskom a Rumunskom. Rieka je tu veľmi úzka a hlboká. Veľké bralá nie sú len okolo rieky, ale sú aj pod hladinou. Vytvárajú silné protiprúdy. Tak silné, že <b>lode idúce po prúde Dunaja nemohli kedysi tadiaľ prejsť. Musel ich ťahať vlak</b>.

<figure>
  <img loading="lazy" src="assets/images/aGeom_dotProdIronGatesPhoto.jpg" alt="Železné vráta. Najnebezpečnejší úsek Dunaja">
  <figcaption>Obr. 7.: Železné vráta. Najnebezpečnejší úsek Dunaja.[3]</figcaption>
</figure>


Aby bolo možné túto nebezpečnú trať dobre navrhnúť, museli vtedajší inžinieri určite rátať tak, aby <b>vlak musel vykonať čo najmenej práce</b>. Teda museli vedieť vypočítať prácu.<br /><br />

Loď išla rovno, v smere rieky, ale vlak ju neťahal úplne rovno. Išiel vedľa nej a tak ju ťahal trochu šikmo. Z tohto môžeme usúdiť, že <b>dráha aj sila sú vektory. Obe majú veľkosť a smer</b>.

<figure>
  <img loading="lazy" src="assets/images/aGeom_dotProdIronGatesDanube.png" alt="Vlak ťahá lanom loď.">
  <figcaption>Obr. 8.: Vlak ide popri Dunaji a ťahá za sebou loď. Keď kapitán nie je unavený, loď vedie rovno. Lano, ktorým je loď upevnená o vlak, ide našikmo.</figcaption>
</figure>

Prácu, ktorú vlak vykoná, keď ťahá loď vypočítame ako <b>sila krát dráha. Pretože každý jeden meter dráhy musel vlak ťahať loď danou silou</b>. Teda každý jeden meter musíme pripočítať veľkosť sily.<br /><br />

<figure>
  <img loading="lazy" src="assets/images/aGeom_dotProdIronGatesWorkUnfinished.png" alt="Práca vlaku pri ťahaní lode. Za každý meter sa priráta sila, ktorou vlak ťahá loď.">
  <figcaption>Obr. 9.: Vieme, že prácu vypočítame tak, že za každý jeden meter, čo vlak potiahol loď, pripočítame silu, ktorou ju ťahal. Teda práca = dráha*sila. No je to naozaj tak?</figcaption>
</figure>

No <b>sila nás nebude zaujímať celá</b>. Pretože ona nie celá pôsobí v smere tej dráhy. <b>Časť z nej pôsobí aj do boku</b> a vôbec nepomáha ísť lodi dopredu.

<figure>
  <img loading="lazy" src="assets/images/aGeom_dotProdIronGatesWorkComponents.png" alt="Loď pomáha ťahať dopredu iba tá časť sily, ktorá ide zarovno s dráhou.">
  <figcaption>Obr. 10.: Sila je vektor a teda ju vieme rozložiť na dve zložky. Loď pomáha ťahať dopredu iba tá časť sily, ktorá ide zarovno s dráhou. Sila, ktorá pôsobí doboku, je pre nás zbytočná.</figcaption>
</figure>

Skutočnú prácu vykoná iba časť sily, ktorá ide tým istým smerom ako loď. Každý jeden meter teda nepripočítavame celú silu, ale iba tú časť, ktorá loď naozaj ťahá dopredu.

<figure>
  <img loading="lazy" src="assets/images/aGeom_dotProdIronGatesWorkFinished.png" alt="Práca sa počíta iba z časti sily, ktorá naozaj ťahá loď.">
  <figcaption>Obr. 11.: Výpočet trochu poopravíme a budeme spočítavať iba tú časť sily, ktorá naozaj ťahá loď dopredu.</figcaption>
</figure>

Užitočnú časť sily dostaneme pomocou goniometrie.

<figure>
  <img loading="lazy" src="assets/images/aGeom_dotProdIronGatesWorkDotProduct.png" alt="Skalárny súčin ukázaný na práci.">
  <figcaption>Obr. 12.: Uhol medzi lanom a smerom lode sa dá zmerať. Takisto sa dá zmerať aj sila, ktorou vlak ťahá loď. Vďaka týmto údajom a goniometrii vieme vyrátať veľkosť sily, ktorá pôsobí v smere jazdy. Prácu teda vyrátame z dĺžky dráhy, ktorú bude vlak ťahať loď a zo sily, ktorou ju ťahá (samozrejme iba s tou zložkou, ktorá naozaj ťahá loď. Tá druhá zložka nepomáha, je lenivá a tak ju nechceme.).</figcaption>
</figure>

Nepripadá ti to ako skalárny súčin? Pretože je to on. Tu sme počítali spoločný účinok dráhy a sily. Teda ako veľmi tieto dva vektory spolu pôsobia.

<h2>Použitie skalárneho súčinu</h2>

Už určite vieš, že sa ním počíta <b>práca</b>. Okrem nej sa vo fyzike dá skalárnym súčinom vyrátať napríklad aj <b>výkon</b>. V počítačoch sa používa pri <b>spracovaní obrázkov, zvuku</b> alebo v <b>neurónových sieťach</b>. Počítajú s ním aj ľudia, ktorí robia <b>počítačové hry</b>. Ďalšie aplikácie sú v matematike samotnej. Napríklad vyrátanie <b>uhla medzi vektormi, projekcia jedného vektora na druhý alebo zistenie rovnobežnosti/kolmosti dvoch vektorov</b>.

<h2>Zdroje</h2>

<div class='literature'>
[1] Joseph-Louis Lagrange. 1999. https://mathshistory.st-andrews.ac.uk/Biographies/Lagrange/<br /><br />

[2] Origin of the dot and cross product. 2011. https://math.stackexchange.com/questions/62318/origin-of-the-dot-and-cross-product<br /><br />

[3] Iron Gates. 2023. https://en.wikipedia.org/wiki/Iron_Gates
</div>




</div>
