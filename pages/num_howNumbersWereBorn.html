---
title: Ako vznikli čísla
description: "Skončenie doby ľadovej prinieslo priaznivejšie podmienky na život a tým aj na rozvoj civilizácií. Ľudia začali obrábať pôdu a chovať zvieratá. Ich majetok narastal a na počítanie im nestačili zárezy v kostiach. Potrebovali niečo viac."
keywords: "vznik čísiel, čísla, počítanie"
permalink: ako_vznikli_cisla
---

<div class="content">

<h1>Ako vznikli čísla</h1>
Po skončení doby ľadovej sa klíma otepľuje a ľuďom dovoľuje pokojnejší spôsob života. Usádzajú sa na brehoch riek a vytvárajú prvé poľnohospodárske usadlosti. <a href="ako_sme_sa_ucili_pocitat" target="_blank">Starý spôsob počítania</a> prestáva stačiť. <br /><br />

Rieka Níl každoročne zaplavovala okolité územie a prinášala úrodnú pôdu z náhorných plošín v Etiópii. Ľuďom sa v jej blízkosti darilo, osady narastali, až sa spojili a vytvorili dve ríše. Horný Egypt a Dolný Egypt. Vládca Meni spojil obe ríše. Vytvoril impérium, ktoré trvalo 6000 rokov, najdlhšie v histórií ľudstva. Relatívny mier, úrodná pôda a dažde <b>priniesli ľuďom blahobyt</b>. Ich majetok narastal, zvieratá a úrodu <b>už nepočítali v desiatkach, ale často aj v tisícoch</b>. Vlastnili pôdu, ktorú bolo treba vymerať a potom z nej platiť dane. Okrem toho Egypťania obchodovali s okolitými krajinami a pri tom bolo tiež treba počítať. Kde si nepomohli dohodami, tam poslali vojsko. Vojakov mali šikovných a tak zajatcov a ukradnuté zvieratá tiež rátali vo veľkom.<br /><br />

Zárezy v hline im nestačili a tak vznikli "sväté symboly", ktoré dnes poznáme ako hieroglyfy. Pre každú mocninu desiatky existoval symbol a všetky čísla tým boli zapísané. Egypťania vynašli jemné papyrusy a písali na ne pomocou štetcov. Písalo sa im pohodlne a tak ich písmo pozostávalo z pekných, ale zároveň aj zložitých znakov<br /><br />

<figure>
  <img src="assets/images/numSys_NarmersHead.png" alt="Egyptské čísla">
  <figcaption>Obr. 1.: a.) Takto vyzerali egyptské znaky pre mocniny desiatky. b.) V Egypte sa našiel kus kameňa, na ktorom je zapísané víťazstvo faraóna Narmera. Úryvok na našom obrázku hovorí o počte zajatých ľudí, kôz a kráv.</figcaption>
</figure>

<b>Egypťania neboli jediný, ktorí používali čísla</b>. Svoje čísla mali aj Sumeri. Na písanie však používali hlinené doštičky. Do hliny sa dosť ťažko vyrývalo a zároveň aj rýchlo vysychala. Museli preto svoje písmo spraviť jednoduché, aby vedeli rýchlo písať. Vymysleli klinové písmo, ktoré pozostávalo z rovných čiar zakončených trojuholníčkom. V Číne zasa najprv písali na hodváb, lenže ten bol veľmi drahý. Preto začali používať na písanie plátky bambusu. Vďaka štruktúre dreva sa im ľahko písali rovné čiary, a preto sa čínske písmená skladajú prevažne z rovných čiar. Indiáni si nezvykli veci zapisovať. Na komunikáciu skôr využívali poslov, ktorí sa učili správy naspamäť. Jednou z výnimiek boli Mayovia, ktorí mali svoje písmo a teda aj číslice.<br /><br />

Písané čísla si osvojili aj neskoršie civilizácie, ako boli Grécko a Rím. <b>My, Slovania, sme mali svoje čísla tiež</b>. Boli to písmená z hlaholiky. Na odlíšenie písmena od čísla sa používala čiara nad znakom. Keď bola napísaná nad znakom, bolo to číslo, keď nebola, bolo to písmeno. [1]

<figure>
  <img loading="lazy" src="assets/images/numSys_AncientNums.png" alt="Čísla starovekých národov.">
  <figcaption>Obr. 2.: Takto písali čísla ľudia veľmi dávno pred nami.</figcaption>
</figure>

My sme si zvykli počet označovať znakmi 0,1,2,3,4,5,6,7,8,9. Tieto naše čísla nie sú žiadna novinka. Používať ich začali v Indii, niekedy na konci staroveku. V 9.-tom storočí nášho letopočtu čísla prevzali Araby a upravili ich do podoby, v ktorej ich poznáme dnes [2]. <b>Znaky, ktorými sa zapisujú čísla sa nazývajú cifry</b>.

<h2>Zdroje</h2>

<div class='literature'>
[1] BURTON, M. D.: The History of Mathematics: An Introduction. 7. vyd. New York: McGraw-Hill, 2011. 1-10 s. ISBN 978–0–07–338315–6<br /><br />
[2] https://www.britannica.com/science/numeral/Development-of-modern-numerals-and-numeral-systems#ref797079
</div>

</div>
